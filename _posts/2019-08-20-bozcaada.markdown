---
layout:     post
title:      "Bozcaada'da "
date:       2019-08-05 10:00:00 +0200
author:     "Deniz Demir"
header-img: "img/tekirdag-yazi.jpg"
---
<p>
Labrador cins köpeği olanlar bilir; labradorlar insan delisi, enerjik, sevgi dolu ve durmak nedir bilmezler… 6 yıldır bizimle olan Dali de tüm bu sıfatlara uygun ama herkese koşup atladığı ve çoğu zaman sınırı aştığı için beraber tatile çıkmayı hep ertelediğimiz labrador kızımız. Sevecenliğine rağmen herkese koştuğu için çoğu zaman bizi zor durumda bırakarak, insanların da cinsini anlayamamalarından ve siyah renginden korkarak iyi niyetini çıkaramadığı kızımızın su aşkını hep Caddebostan sahilinde yaşamasını sağlıyorduk. Taa ki her şeyi göze alıp birlikte Bozcaada’ya gitmeye karar verene kadar. Neden Bozcaada derseniz, birincisi köpek kabul eden otel sayısı daha fazlaydı ve bulduğumuz otel tam merkezdeydi ve özel plajı vardı. İkincisi, Bozcaada’da köpekle tatil yapan insan sayısının da fazla olduğunu keşfettik ve bu yüzden 2019 yılının Ramazan Bayramı’nı Bozcaada’da geçirmeye karar verdik. 
</p>
<img src="/img/bozcaada/IMG_9003.JPG"/>
<img src="/img/bozcaada/IMG_9055.JPG"/>
<p>
Aslında Onur’la  son yıllarda popüler olan -Alaçatı ve Bozcaada gibi- lokasyonlara gitmek adetimiz değildir, ama bu kez kızımız için gelenekleri bozduk. Öncelikle, tercih ettiğimiz otel <a href="https://www.kaikias.com/">Kaikias Otel</a> idi. Bilginiz olsun 2019 yılında yeni bir uygulamaya geçmişler ve köpekle gelen ailelerden ekstra bir ücret alıyorlar. Bozcaada’ya ulaşımı ise bilmeyen yoktur. Geyikli feribotu sizi tam Bozcaada’nın merkezine ulaştırıyor. Normalde durarak veya gezerek yolculuk ettiğimizden önceden bilet alma gibi bir alışkanlığımız yoktur fakat bayram dönemleri için mutlaka feribottan yer ayırmanızı öneriririm. Gestaş’ın sitesinden ise ne yazık ki tek gidişlik bilet alamıyorsunuz, sistem mutlaka dönüşünüzü de almanızı zorunlu kılıyor. 
</p>
<p>
Ada içinde araba kullanımı tabii ki büyük bir sıkıntı. Neyse ki biz adaya varır varmaz trafik yorgunluğunu Kaikias Otel’in sahibi Handan Hanım’ın karşılamasıyla az daha olsa attık. Geri kalanını ise ancak güzel bir deniz yok edecekti:) Kaikias Otel’de Standart, VIP, Yalı ve Kaikhane olmak üzere 4 oda çeşidi var. Dali hep bizimle olacağından biz standart double odayı tercih ettik. Odanın boyutu elbette biraz küçük ama sizi asla daraltmıyor. Bozcaada’nın denizi ise soğuk suya asla giremeyen bizi son derece şaşırttı. Belki de kendimizi o kadar hazırladık ki suyun soğukluğu korkunç beklentilerimizi karşılayamadı; gerçi sonradan öğrendiğimize göre bu biraz da 2019 yazına özel olmuş. Deniz pırıl pırıl ama sizi iki büklüm edecek kadar taşlı. Bu yüzden yanınıza mutlaka deniz ayakkabısı alın. Otelin kendine ait camekan ve küçük bir alanı olsa da merdivenlerden herkese açık plaj tarafına iniyorsunuz. Biz bu camekanlı bölümde Dali’yle çok rahat ettik.
</p>
<img src="/img/bozcaada/IMG_9135.JPG"/>
<p>
Bozcaada’nın akşamları ise zaten çok meşhur. Ne yalan söyleyeyim ne tüm akşam yemeklerimizi meyhanelerde yemek ne de herkesin Instagram için poz verdiği köşe başları çok da ilgimizi çekmedi. Hatta bir akşam oturduğumuz bir barda duvardaki graffti önünde poz vermek için masada oturan insanları yerinden kaldıranları görünce bize de baya güzel malzeme çıktı. Ada’nın atmosferini asla reddetmiyorum ama ne yalan söyleyeyim Instagram popülerliğini de sevmiyorum. Bu yüzden sokaklarında bol bol Dali’yle dolaştık, dükkanlara baktık ve odamıza çekildik. Bu arada Kaikias’a çok yakın bir arka sokakta <b>“Sapa”</b> isimli ve biz gittiğimizde daha iki hafta önce açılmış olan çok tatlı bir kokteyl bar var. Yolunuz düşerse mutlaka gitmenizi öneririm.
</p>
<p>
Bozcaada demişken Ayazma, Akvaryum ve Habbele koylarına gitmeden olmazdı. Ama ne yazık ki bayram dolayısıyla o kadar kalabalıktı ki sadece Akvaryum Koyu’nda mola verebildik. Aklınızda bulunsun Ayazma tarafından görülmeyen fakat Ayazma Koyu’nun hemen diğer yakasında diyebileceğimiz Sulubahçe var. Biz listemize almamıştık fakat diğer taşlı koylara inat kum ve çarşaf gibi bir denize sahip. Bizim için köpekle gitmek çocukla gitmek gibi olduğundan ve kızımızı o gün odada bıraktığımızdan koy gezisini çok da fazla uzatamadık ve öğleden sonra otelimize döndük ama eminim ki bu koyların keyfi bayram kalabalığı olmadan çok güzel çıkardı. Aynı şey Bozcaada’nın ünlü günbatımı için de geçerli tabii. Park edecek yer yok, korna gürültüsü tüm huzurunuzu alıyor ve her yerden ayrı tarzda bir müzik yükseliyor. Bizim şansımıza bulutlanan hava da cabası oldu ve günbatımının da keyfini çıkaramadık. 
</p>
<p>
Ama Bozcaada demişken adanın geçim kaynağı olan şarapçılığın o güzel mahsullerini denemeden olmazdı. Değişen fiyatlarda ve çeşitlerde adaya özgü bir çok şarap markası mevcut; mutlaka alın. Biz Corvus deneyip İstanbul’a da aynısından aldık. Ama 25 TL gibi bir ücretle şarap tadımı yapıp işinizi şansa bırakmayabilirsiniz. 
</p>
<p>
Peki tatilin sonunda benim aklımda ne mi kaldı? Kızımızla ilk tatilimiz çok yorucu, eğlenceli ve unutulmazdı! Bozcaada’nın ve otelimizin düz ayak olması ve denizi hem bize hem Dali’ye çok iyi geldi. Dali’nin keyfi ise zaten fotoğraflarda:)
</p>
<img src="/img/bozcaada/IMG_9120.JPG"/>
<p>
Şimdiden iyi tatiller!
</p>
<p>
Not: Köpeğiyle giden tatilcilerin ise dikkatine; her an bir yerlerden adanın maskotu Pakize fırlayabilir! :)
</p>
