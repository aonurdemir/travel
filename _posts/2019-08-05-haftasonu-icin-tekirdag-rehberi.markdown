---
layout:     post
title:      "Haftasonu için Tekirdağ Rehberi"
date:       2019-08-05 10:00:00 +0200
author:     "Deniz Demir"
header-img: "img/tekirdag-yazi.jpg"
---
<p>Doğayla kucaklaşmış üzüm bağları, bu bağlarda üretilen farklı dokuda şarap çeşitleri ve İstanbul’un kaosundan günübirliğine de olsa kaçabileceğiniz ve artık tatil beldesi haline gelmiş ilçeler... Hem Karadeniz hem Marmara Denizi’ne kıyısı olan nadir şehirlerimizden biri olan Tekirdağ, Trakya Bölgesi’ndeki gezilecek şehirlerin başında geliyor. İstanbul’dan kaçmak ama çok da yol yorgunluğu olmasın diyorsanız Tekirdağ tam bir kaçamak noktası. Ünlü köftesi, mavi bayraklı plajları ve hatta adrenalin dolu yamaç paraşütü noktasıyla Tekirdağ’da yapılacak birçok aktivite, görülecek birçok yer var. Biz de bu çıkış noktasıyla koyulduk yola ve kaostan bunalmış yalancı İstanbullular olarak bir hafta sonumuzu Tekirdağ’da geçirdik. </p>
<p>İlk durağımız Karaevli Köyü yolundaki Barel Bağ Evi oldu. İstanbul’dan çıktıktan sonra ilk duraklardan biri sayılabilecek bu bağ evi, ziyaret ettiğimiz diğer bağ evine nazaran daha butik ve sakin bir işletme aslında. Bizim gittiğimiz saatten midir bilinmez, bizi içine çeken bir yer olmadı ne yazık ki. Şarap tadımı da 13:00’da başladığından üzüm bağları arasında dolaştıktan ve kahvemizi içtikten sonra oradan ayrıldık. </p>
<p>İkinci durağımız ise Yazır Köyü Karaağaçlık Mevkii’nde bulunan Barbare Bağları & Barbaros Bağ Evi oluyor. Bir yanı deniz, bir yanı uçsuz bucaksız tarım arazilerine bakan; yeşillikler içinde son derece huzur dolu bir yer! Kendi bağlarından Barbare Şarapları’nın üretimini gerçekleştirirken bir yandan da 38 oda ile konaklama ve restoran hizmeti de sunuyorlar. Hatta düğün, nişan gibi organizasyonlara dahi ev sahipliği yapıyorlar. </p>
<p>
  <img src="/img/barbare-org.jpg">
</p>
<p>Biz tabii ki sadece şaraplarının ve ortamın keyfine vardık fakat doğayla iç içe 2 gün geçirmek isterseniz, burası ideal bir tercih olabilir. Fakat hatırlatmakta fayda var; hafta içi her şey dahil (kahvaltı, öğle & akşam yemeği + sınırsız şarap) 1.100 TL, hafta sonu ise 1.350 TL. Fiyat bize biraz fazla gelmiş olsa da porsiyonların kalitesini ve büyüklüğünü bilmediğimiz için net bir yorum yapamadık. Biz kişi başı 80 TL olan ve 6 çeşit şarap ile bir adet peynir tabağını içeren şarap tadım menüsünü tercih ettik. Yanına da güzel bir sohbet ve eğlenceli yol arkadaşları ekleyince zamanın nasıl geçtiğini anlamadık bile. </p>
<p>
    <img src="/img/barbare-sarap-org.jpg">
</p>
<p>Akşamüstü 4 gibi ayrıldığımız Barbare Bağları’ndan, karnımız da bir hayli acıktığı için Tekirdağ merkezdeki ünlü köfteci Abdi Özcan’a doğru yola koyulduk. Tekirdağ çarşıda bulunan ve tam bir esnaf lokantası mütevazılığında olan Abdi Özcan, Tekirdağ’ın en ünlü köftecilerinden biri. Google’da “ünlü Tekirdağ köftecileri” başlığını aratırsanız Özcanlar Köfte ve Meşhur Köfteci Abdi Özcan karşınıza çıkan ilk iki isim. Aslında baba mesleği köfteci olan bu iki kardeş iki farklı yol seçmiş kendine. Özcanlar Köfte büyüyerek şubeleşmeyi seçmiş; Abdi Özcan ise butik kalmayı. Şubeleşmiş her şeyin biraz da fabrikasyon olduğu gerçeğine dayanarak geçtiğimiz Ramazan Bayramı’nda Tekirdağ üzerinden geçerken uğradığımız Abdi Özcan’a bu kez gönül rahatlığıyla 4 kişi uğruyoruz. Yemekten sonraki duraklarımız ise Namık Kemal Evi, Rakoczi Müzesi ve Arkeoloji ve Etnografya Müzesi oldu. Ne yazık ki saatleri kaçırdığımız için yalnızca Namık Kemal Evi’ni ziyaret edebildik. Girişi kişi başı yalnızca 2 TL. 1840 yılında Tekirdağ’da dünyaya gelen Namık Kemal’in adını yaşatmak için zamanında yaşadığı evin birebir aynısı olarak kurulan bu müzede ünlü şaire ait belgeler, gazete küpürleri, mektuplar ve Tekirdağ halkının bağışladığı antika eşyaları görebilirsiniz. Diğer iki müzeyi ise sadece dışarıdan görebildik ne yazık ki. Fakat Macar Prensi II. Prens Rakoczi’nin 1720-1735 yılları arasında yaşadığı ve daha sonra Macar Hükümeti tarafından satın alınıp müzeye dönüştürülen bu ev, o kadar şık ve güzel bir konumda ki karşısında biraz oturup soluklandık. </p>
<p>
<img src="/img/rakoczi-org.jpg">
</p>
<p>
<img src="/img/rakoczi1-org.jpg">
</p>
<p>Dolu dolu geçen ilk günü kapatmak için akşam çayımızı ise sahilde bulunan ve kuytu köşede kalmış; balıkçı tekneleri arasındaki bir çay bahçesinde içerek, Çorlu’daki otelimize doğru yola çıktık. </p>
<p>
 İkinci günü ise biraz deniz ve dinlenme odaklı planladık. Bu yüzden ikinci günün durakları sırasıyla; Kumbağ, Uçmakdere ve Şarköy. İlk durağımız olan Kumbağ’ın sahili ve halk plajı açıkçası bizi hayal kırıklığına uğrattı. Deniz konusunda gayet seçici olduğumuzdan Sağlık Bakanlığı’nın yaptığı analiz sonuçlarında “İyi” kategorisinde yer alan bu plaj, belki de şansımıza mıdır bilinmez çok pis ve dalgalıydı. Bu yüzden Kumbağ’da hiç vakit harcamadan Uçmakdere’ye doğru yola koyulduk. Uçmakdere, yamaç paraşütü için son derece ideal ve revaçta bir bölge. Zaten bunu köye varmak için geçtiğiniz dağ yolundan ve uçurumlardan anlıyorsunuz. Yol üzerinde gördüğümüz TEYAK’ın (Tekirdağ Yamaç Paraşüt Kulübü) kendi halindeki binası ise bölgeye yaklaştığımızın habercisi oluyor. TEYAK binasının karşısında dikkatimizi küçücük bir köy çekiyor. Neredeyse terk edilmiş gibi görünen köye yukarıdan baktığımızda 15 hane ya var ya yok. Girişindeki evde rastladığımız bir teyze, köyde sadece 4 ailenin oturduğunu,  gençlerin ise iş için köyü terk ettiğini söylüyor... </p>
<p>
<img src="/img/koyevi-org.jpg">
</p>
<p>Bir sonraki durağımız ise nihayet Uçmakdere yamaç paraşütü noktası oluyor. Tabii ki TEYAK tarafından Ganos Dağı’nın eteklerinden yaptırılan bu uçuşlar, hem profesyonel paraşütçülerce hem de denemek isteyenlere eşlik eden hocalar tarafından gerçekleştiriliyor. Manzara ise, uçmadan bile, şahane! Hem deniz hem doğa ayaklarınızın altındayken uçmak ise eminim ki nefes kesici bir histir. İniş noktasında bulunan sahilde ise deniz dalgalı ve ne yazık ki yine kirli olduğundan mola vermiyor; Şarköy’ doğru yola çıkıyoruz. Şarköy, Kumbağ ve Uçmakdere’ye göre daha gelişmiş ve tatil beldesi kıvamına gelmiş bir ilçe gibi göründü gözümüze. Evler daha ferah, yazlık tipinde ve insanlar daha “yazlıkçı” J Ne yalan söyleyeyim kendimizi Şarköy’de daha rahat hissediyoruz. Deniz ise diğer iki ilçeye göre biraz daha temiz olduğundan kısa bir yemek molasından sonra 2 saatlik deniz keyfimize başlıyoruz. Arka evlerden gelen konuşmalar, nispeten boşalmaya başlayan sahille buluşunca bu iki günün yorgunluğunu atarak İstanbul’a doğru yola koyuluyoruz. </p>
<p>
<img src="/img/ucmakdere-org.jpg">
</p>
<p>
<img src="/img/sarkoy-org.jpg">
</p>
<p>Tekirdağ, tam haftasonunu değerlendirmelik, sakin, trafik kaosundan uzakta, bol bol şarap içebileceğiniz modern yüzlü bir şehir olarak kaldı bu gezi sonunda aklımda. Bu yüzden gönül rahatlığıyla haftasonu yapılacaklar listenize dahil edebilirsiniz. Şimdiden iyi yolculuklar :)
</p>
